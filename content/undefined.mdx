
Autoprezentacja, przemówienia publiczne - sytuacje, których nie da się uniknąć, lecz można się do nich dobrze przygotować. Wystąpienie z elementami autoprezentacji (np. matura ustna) może być ciekawa, przyjemna i wartościowa dla Ciebie jak i odbiorców - wystarczy, że wcześniej zwrócisz uwagę na ważne zagadnienia.

 
 

Na początku zastanów się nad tym, kto będzie słuchał Twojej wypowiedzi? Zadbaj, by to co mówisz trafiało do określonego odbiorcy. Inny zakres materiału i słownictwa przygotujesz dla nauczycieli, a inny dla swoich rówieśników.

Wypisz na kartce cel swojej wypowiedzi. Postaw pytania, na które w danym temacie powinna zostać udzielona odpowiedź. Następnie wypisz główne punkty, które muszą się znaleźć w wystąpieniu - powinny one być ściśle związane z celem i obszarem pytań.

Drąż temat - zapoznaj się ze wszystkimi informacjami dotyczącymi tematu. Rozpoczynając od faktów, a kończąc na ciekawostkach, które urozmaicą Twoją wypowiedź.

Wiesz już co i dla kogo - teraz uszereguj wszystko tak, by tworzyło logiczną całość. Postaraj się, by między kolejnymi punktami Twojej wypowiedzi było płynne przejście.

W celu uzyskania zaangażowania ze strony rozmówców, staraj się w trakcie wypowiedzi wplatać ciekawostki i zadawać pytania.

Jeżeli do swojego wystąpienia używasz prezentacji multimedialnej lub plakatów pamiętaj, że ma to być urozmaicenie wystąpienia, a nie pokazanie tekstu, który wypowiadasz. Wypisz i prezentuj szczegóły, symbole, hasła - dopowiadaj i opowiadaj o reszcie. Zadbaj o to, by pomoce w prezentacji były wcześniej starannie przygotowane (trenuj już z nimi).

 

## Praktyka czyni mistrza

 

Powtarzaj swoje wystąpienie do momentu, aż będzie wypowiadane przez Ciebie płynnie - będziesz widział logiczną całość bez spoglądania do notatek.

Możesz użyć kamery, komputera lub magnetofonu, by odsłuchać swoich wypowiedzi i przeanalizować słabe punkty Twojego wystąpienia. Innym sposobem są ćwiczenia przed lustrem i trenowanie przemówienia przed znajomymi lub rodziną.

Już od samego początku pracuj tak, by zmieścić się w określonym czasie.

Wyobraź sobie, jakie pytania mogą zostać zadane. Następnie spróbuj udzielić na nie odpowiedzi. Tym sposobem możesz przygotować się na większość z kryzysowych sytuacji.

 

## Na placu boju

 

### Przestrzeń

Jeżeli masz taką możliwość, to sprawdź w jakiej sali będziesz miał swoje wystąpienie. Zobacz jak będziesz mógł się poruszać, w jakiej odległości od odbiorców powinieneś stanąć. Nie stawaj za blisko, ale nie chowaj się też w kąt pomieszczenia. Stań tak, by być widocznym i słyszalnym - pamiętaj, że dobrze przygotowana przestrzeń pomaga w opanowywaniu stresu.

### Wymowa

Nie musisz mieć ładnego głosu - w wystąpieniu chodzi o zrozumiałą (wyraźną, odpowiednio głośną, płynną) wypowiedź. Eksperymentuj ze swoim głosem w domu i znajdź taki ton, który będzie dla Ciebie najbardziej odpowiedni, a dla innych najlepiej słyszalny.

 

## Mowa ciała

 

To jak wyglądamy i gestykulujemy ma wpływ na to, jak zostanie odebrana nasza wypowiedź. Złota zasada mówi o tym, że należy swoimi gestami i mimiką odzwierciedlać to, co się mówi, nie urażając odbiorców. Gesty takie jak trzymanie rąk w kieszeni, czy też bicie pięścią o dłoń, mogą być źle zrozumiane i rozpraszać uwagę odbiorców. Możesz oczywiście podkreślać punkty swojej wypowiedzi różnymi gestami - jednak przećwicz to wcześniej, najlepiej przed lustrem.

 

Ubiór dostosuj do okazji, ale niech to nie będzie "garnitur", który ubierasz po raz pierwszy. W domu sprawdź czy możesz się w nim swobodnie poruszać, czy nie krępuje Twoich ruchów podczas prezentacji. Strój powinien być wygodny, aby uniknąć wszelkich niepotrzebnych gestów poprawiania.

 

## Wzrok

 

Ważne jest, aby utrzymywać kontakt wzrokowy z osobami, do których się przemawia. Staraj się poświęcić każdej z osób około 5 sekund. Jeżeli patrzenie w oczy osobie w komisji jest dla Ciebie zbyt krępujące, wystarczy że będziesz się patrzeć na okolice nosa, czy też czoła.

 

## Etapy wystąpienia

 

### Wstęp

To twoje pierwsze kilkanaście sekund. Jeśli wykorzystasz je maksymalnie, to przykujesz uwagę odbiorców na całą prezentację.

 

### Rozwinięcie

Dokładny opis zagadnienia.

 

### Podsumowanie

Przypomnienie i podsumowanie wszystkich najważniejszych elementów z Twojej wypowiedzi.

 

Źródło: [edukacja.net](https://edukacja.net)